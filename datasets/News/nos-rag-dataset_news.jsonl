{"id":49328,"source":"codigo_cero","source_id":"codigo_cero01","title":"O envío de alertas móbiles de Protección Civil probarase en Galicia o vindeiro xoves","text":"O Ministerio do Interior, a través da Dirección Xeral de Protección Civil e Emerxencias, está a realizar as probas correspondentes para verificar o funcionamento do protocolo ES-Alert para enviar alertas á poboación que se atope nunha zona afectada por emerxencias ou catástrofes inminentes. É un sistema tamén coñecido como 112 inverso.\nPreviuse un calendario de probas nas diferentes comunidades autónomas que o vindeiro día 27 afectará a Estremadura, Comunidade Valenciana e Galicia. Os centros de resposta a emerxencias, en coordinación co Centro Nacional de Seguimento e Coordinación Emerxencias do Ministerio do Interior, enviarán mensaxes simuladas alertando dun risco de protección civil e un asubío, acompañado de vibración, nos teléfonos móbiles alertará da recepción da mensaxe.\nO sistema ES-Alert foi despregado o pasado 21 de xuño, e é froito da colaboración entre os Ministerios do Interior e de Asuntos Económicos e Transformación Dixital, sendo financiado con fondos de recuperación e resiliencia.\nEsta tecnoloxía, que se pon ao dispor das autoridades de protección civil de ámbito estatal e autonómico, suma unha nova ferramenta de alertas á poboación ás que xa conta o Sistema Nacional de Protección Civil.","num_words":199,"pyplexity_score":1098.94251435807,"lang":"gl"}
{"id":16494,"source":"codigo_cero","source_id":"codigo_cero02","title":"Modernización colabora coa Asociación PuntoGal para a consecución dun dominio galego na Internet","text":"A Secretaría Xeral de Modernización e Innovación Tecnolóxica vén colaborando coa Asociación PuntoGal para impulsar o dominio .gal na Internet, como recolle un novo convenio asinado entre ambas entidades no que se estipula que o departamento autonómico achegará 55.000 euros a PuntoGal para a realización de actuacións orientadas a conseguir o devandito dominio.\nA Asociación PuntoGal, constituída co obxectivo de conseguir a creación do dominio .gal na Internet, está a realizar todos os trámites precisos para acadar este obxectivo ante o organismo competente, Internet Corporation for Assigned Names and Numbers (ICANN). O obxectivo de PuntoGal é establecer un dominio en Internet para a comunidade cultural e lingüística galega, o .gal, baixo o que poderán rexistrarse aquelas entidades, empresas ou persoas que se expresen en lingua galega e contribúan ao fomento da nosa cultura.\nA achega da Secretaría Xeral de Modernización destinarase a varias actuacións primeiro lugar, á posibilitar a presenza dos asesores técnicos de PuntoGal nos encontros que o ICANN e outras entidades vinculadas ao regulamento da rede celebrarán este ano en Belgrado e Munich, incluíndo o material informativo e promocional preciso para a participación de PuntoGal nestes eventos. Tamén se contempla a produción dun vídeo informativo do proxecto PuntoGal en varias linguas tanto para o ICANN como para os organismos relacionados coa regulación da rede e a sociedade galega en xeral e que se difundirá a través da páxina web da asociación.\nPara promover a candidatura do dominio a Asociación contratará un servizo de apoio de carácter administrativo para que execute os traballos necesarios para o bo funcionamento e atención das necesidades requiridas pola candidatura do .gal. Tamén se contratará un servizo de asesoramento técnico especializado para a realización de traballos relacionados co ICANN encamiñados á presentación definitiva da candidatura ante a ICANN.\nPor outra banda, a Asociación PuntoGal estará presente en distintas feiras e encontros que se realizarán en Galicia e noutros lugares de influenza do colectivo de emigrantes galegos co obxectivo de dar a coñecer e promover entre a cidadanía galega as necesidades e posibilidades de contar cun dominio propio e promover así a candidatura do .gal.","num_words":376,"pyplexity_score":663.9893363236338,"lang":"gl"}
{"id":46266,"source":"codigo_cero","source_id":"codigo_cero03","title":"A RAGC e a Deputación de Lugo abordan as diferentes estratexias actuais para dixitalizar o noso agro","text":"A Real Academia Galega de Ciencias (RAGC) e a Deputación de Lugo, coa colaboración do Campus Terra da Universidade de Santiago (USC), celebrarán a partir da vindeira semana a 32 edición do ciclo Luis Asorey, centrado nesta edición de 2021 na temática da Dixitalización do sector agrario en Galicia. Haberá conferencias nas que se irán abordando as estratexias TIC autonómicas, nacionais e europea, amais das referentes á transformación tecnolóxica dos sectores agrícola, gandeiro e forestal, e do rural en xeral. Porase o foco, máis polo miúdo, en fórmulas como as graxas intelixentes (smart farmings) ou as aldeas conectadas. Tamén se exporán casos de éxito en relación coa dixitalización do sector.\nPara este ciclo, coordinado polo doutor enxeñeiro de Montes, catedrático da USC, novo presidente da Asociación Forestal de Galicia (AFG) e membro numerario da RAGC, Antonio Rigueiro, a inscrición é gratuíta e desenvolverase do 15 ao 24 de novembro en formato mixto: presencial, no salón de actos da Deputación de Lugo (rúa San Marcos, 8), e telematicamente a través da canle de Youtube da RAGC, en horario de 19:00 a 21:00 horas.\nRigueiro explica que o obxectivo do ciclo é \"trasladar aos asistentes información actualizada sobre as diferentes estratexias de dixitalización do sector agrario, os plans de transformación nos subsectores agrícola, gandeiro e forestal, o uso de drons e robots na xestión agrícola, gandeira e forestal en Galicia, os plans de explotacións intelixentes e sobre pobos intelixentes no rural galego, así como algúns casos prácticos de éxito de dixitalización no sector agroforestal en Galicia\".\nO ciclo vai dirixido sobre todo a técnicos que traballan no sector agrario, tanto na administración como no ámbito privado, e profesores e estudantes das titulacións universitarias e preuniversitarias de carácter agrario, pero tamén a técnicos relacionados cos aparatos e mecanismos que se utilizan na dixitalización (enxeñeiros electrónicos, enxeñeiros de telecomunicacións ou enxeñeiros industriais) e a alumnos e profesores das titulacións universitarias e preuniversitarias correspondentes.\nA primeira conferencia do luns 15 versará sobre Contexto europeo, español e galego sobre dixitalización e robótica. Estratexia Galicia Dixital 2030 que impartirá o licenciado en Informática e xerente de Proxectos da Área de Solucións Tecnolóxicas Sectoriais da Axencia para a Modernización Tecnolóxica de Galicia (AMTEGA), Manuel Barcón Goás.\nO martes 16 será a quenda de Javier Bueno Lema, doutor enxeñeiro Agrónomo e profesor titular da Escola Politécnica Superior de Enxeñaría de Lugo da USC, que falará de Mecanización e dixitalización do sector agroalimentario.\nRamiro Antonio Fouz Dopacio, doutor en Veterinaria e profesor da Facultade de Veterinaria da USC, será o encargado o mércores 17 de ofrecer un relatorio sobre A dixitalización na produción de leite.\nA conferencia do xoves 18 será impartida polo enxeñeiro de Montes e director Xeral de Planificación e Ordenación Forestal da Consellería do Medio Rural da Xunta de Galicia, José Luis Chan Rodríguez, que tratará sobre a Dixitalización e descarbonización da xestión forestal en Galicia.\nNa seguinte semana continuará o ciclo o luns 22 coa conferencia Drons aplicados á xestión agroforestal que impartirá Jorge Seoane Brandariz, responsábel de I+D da División de Sensórica e de Sistemas Aéreos non Tripulados do Instituto Tecnolóxico de Galicia.\nXa o martes 26 nunha mesa redonda abordarase o tema Aplicacións para propietarios, industria e comercialización. Catro casos de éxito en Galicia, moderada por Antonio Rigueiro. Nela participarán o xerente da empresa fmC Forestal y Medioambiente Consultores, Jesús Martínez Ben, que falará de Trazabilidade no sector forestal: Chainwood e Timbertrack; a directora Xeral da empresa Monet Tecnoloxía e Innovación Viticultura, Débora Franco Vázquez, que analizará o Apoio á toma de decisións en viticultura; e a enxeñeira de Montes Mercedes Rois Díaz que abordará a temática das Aplicacións na cadea de valor forestal europea: Smartwood para selección de especies. O ciclo finalizará o mércores 24 co relatorio Estratexias de dixitalización para o territorio rural galego que impartirá a doutora enxeñeira Agrónoma e directora Xeral de Desenvolvemento Rural e da Axencia Galega de Desenvolvemento Rural (AGADER) da Consellería do Medio Rural da Xunta de Galicia, Inés Santé Riveira.\nO prazo de inscrición para participar de balde en todas as conferencias xa está aberto.","num_words":696,"pyplexity_score":1251.0441926045157,"lang":"gl"}
{"id":44754,"source":"codigo_cero","source_id":"codigo_cero04","title":"Prepárase para o seu arranque o proxecto da UVigo para eliminar a COVID con drons","text":"O proxecto liderado por investigadores da Universidade de Vigo para desinfectar áreas de risco por COVID-19 co emprego de drons e dispersión de líquidos está xa pronto para arrincar. Segundo informou a UVigo, este 14 de maio os responsábeis da iniciativa mantiveron unha xuntanza telemática con Francisco Conde, conselleiro de Economía, e os impulsores dos outros sete proxectos innovadores apoiados pola Axencia Galega de Innovación para plantar cara á COVID-19 (seis deles promovidos por empresas galegas e dous máis deseñados pola UVigo e a USC). A proposta da UVigo porá o foco en desenvolver un sistema de información xeográfica a nivel galego e unha metodoloxía que permita optimizar o uso de drons anti-COVID nesta crise.\nA iniciativa da Universidade de Vigo, financiada con 55.000 euros pola Axencia Galega de Innovación da Xunta de Galicia, é como dixemos unha das oito solucións elixidas, entre as 160 recibidas, na convocatoria feita pola Consellaría de Economía, Emprego para o desenvolvemento de proxectos innovadores fronte á pandemia.\nO seu investigador principal será Higinio González, profesor titular da Escola de Enxeñaría Aeronáutica e do Espazo do Campus de Ourense, completando o equipo os profesores Fermín Navarro, do mesmo centro, e Joaquín Martínez, da Escola de Enxeñaría de Minas; e o persoal investigador Luis Miguel González; Noelia Fariñas; Lorena Docasar e Alejandro Gómez. O seu labor desenvolverase de xuño a decembro de 2020.\nO seu primeiro reto será desenvolver un sistema de información xeográfica a nivel galego que determine zonas na que se prevé unha elevada afluencia de xente e son susceptibles de desinfección con drones. O segundo desafío será determinar horas necesarias de operación e restricións de índole legal para esta desinfección, así como recursos necesarios a nivel económico, de equipos e empresas operadoras. O terceiro obxectivo será crear e verificar de metodoloxías de desinfección específicas para estes sistemas para garantir o seu correcto resultado.\nRespecto do primeiro punto (o desenvolvemento dun sistema de información xeográfica a nivel galego que integre todas as zonas de aplicabilidade da tecnoloxía de desinfección con drons e que presente os lugares de potencial afluencia de xente que poderían á súa vez ser desinfectados por este método), comezará por determinar a área sobre a que actuar e por integrar no sistema as restricións legais de voo existentes e definir diferentes tipos de operacións en función disto. Para a xeración de metodoloxías de operación específicas para a desinfección, así como a verificación das mesmas, o proxecto parte do extenso coñecemento que ten o equipo de traballo na operación de diferentes tipos de sistemas non tripulados, xa que está integrado por tres pilotos de drons, dous doutores enxeñeiros aeronáuticos e unha graduada en Enxeñaría Aeroespacial.\nA intención é de que en setembro de 2020 poidan arrancar as primeiras tarefas de desinfección con drons acompañando o inicio de actividades como o curso escolar ou ligas deportivas. \"Nese momento arrancaríanse as actividades de verificación nas primeiras operacións, que actuarían a modo de piloto e que se poderían estender a partir de novembro a todo o territorio\", apunta González.","num_words":519,"pyplexity_score":823.3069398604106,"lang":"gl"}
{"id":37466,"source":"codigo_cero","source_id":"codigo_cero05","title":"Todo o que quixemos saber sobre eAdministración, a partir de mañá na EGAP","text":"O Colexio Profesional de Enxeñaría en Informática de Galicia (CPEIG) e a Axencia para a Modernización Tecnolóxica de Galicia (AMTEGA) abren mañá, a partir das 11.00 horas, o Curso Superior de Administración Electrónica, unha acción formativa que mergulla aos participantes na actualidade da dixitalización das institucións públicas, abordando as súas posibilidades (de cara ás propias administracións pero tamén de cara a cidadanía) e os seus grandes desafíos. O acto, aberto ao público en xeral, será no salón de actos da Escola Galega de Administración Pública (EGAP) de Santiago de Compostela.\nA inauguración correrá a cargo da directora de AMTEGA, Mar Pereira, a directora da EGAP, Sonia Rodríguez, e o presidente do CPEIG, Fernando Suárez. Logo, celebrarase un relatorio maxistral, titulado Presente e futuro da Administración Electrónica, que será impartido polo vogal asesor do Departamento de Xestión Tributaria da Axencia Estatal de Administración Tributaria (AEAT), Domingo Molina, e o socio de Consultoría de Sector Público EY, Carlos González.\nEste curso pretende afondar (desde unha perspectiva técnico-xurídica) na concepción da Administración Electrónica, incidindo \"na importancia que ten a súa implantación nas distintas institucións públicas da nosa Comunidade\". Os contidos do programa achegarán distintas perspectivas sobre o fenómeno do goberno dixital, co fin de que os participantes \"adquiran ou perfeccionen os coñecementos teóricos e prácticos da informática e do dereito, completando a súa formación no dereito da informática\".\nO presidente do CPEIG sinala que \"o curso sempre ten una alta demanda de matrículas e conta con profesionais de recoñecido prestixio en cada unhas das materias a abordar no seu transcurso\".\nA formación, que conta con 80 prazas, está destinada a persoal empregado público, en situación de servizo activo da Administración autonómica e entidades instrumentais da Comunidade de Galicia. Celebrarase do 16 de outubro ao 27 de novembro, en horario de 11:00 a 14:00 e de 16:00 a 19:00.","num_words":318,"pyplexity_score":843.7360417208707,"lang":"gl"}
{"id":37,"source":"codigo_cero","source_id":"codigo_cero06","title":"A Comunidade Valenciana substituirá o DOGV impreso por unha edición dixital","text":"Mentres a Xunta de Galicia inviste preto de 2 millóns de euros anuais na impresión do Diario Oficial, a Generalitat Valenciana deixará de editar en papel o seu DOGV para facelo exclusivamente electrónico e, deste xeito, aforrar un mínimo de 3 millóns de euros e (o máis importante) até 960 toneladas de papel en cada lexislatura. Mais así están as cousas: a Consellería de Presidencia vén de confirmarlle ó xornal Vieiros que non está prevista a desaparición do DOG en papel, pero que se fará un recorte na tiraxe de exemplares a partir de xaneiro, pasando de imprimir 5.500 a 4.000 unidades, \"o que suporá un aforro considerable\".\nSemella que en Galicia aínda nos custa un pouco subirnos ó carro das novas tecnoloxías da información e mentres a Comunidade Valenciana ultima un plan para garantirlle o acceso á publicación en liña á tódolos seus cidadáns e o Goberno de Cataluña fai o propio para poder prescindir asemade da súa edición impresa a curto prazo, o único DOG dixital que poderemos consultar en Galicia será algún exemplar histórico, que se ofrecerá de balde para os internautas interesados en consultar os números atrasados.","num_words":202,"pyplexity_score":1173.8222728341348,"lang":"gl"}
{"id":56,"source":"codigo_cero","source_id":"codigo_cero07","title":"Bill Gates estima que os sistemas DRM actuais non teñen futuro","text":"A pasada semana un grupo de blogueiros foi recibido por Bill Gates nas oficinais centrais de Microsoft en Redmond para discutir sobre a planificación do congreso MIX (que se celebrará en primavera en Las Vegas) nun encontro no que agasallaron ós presentes con reprodutores Zune e no que durante unha hora puideron conversar con Gates sobre temas de interese. Como detalle curioso os convidados destacaron que puideron mirar a cara de Gates mentres eles estaban a usar ordenadores Mac (chegando a recoñecer que estaba contento co uso dos Mac xa que vende \"moito software\" para tal plataforma).\nDos moitos asuntos comentados polo fundador de Microsoft, un asunto si foi visto con moito interese polos presentes, e foi a opinión sobre o DRM (sistema de protección dos dereitos de autor para ficheiros informáticos), posto que parece que cambiou radicalmente de postura, xa que agora considera que a tecnoloxía DRM non é viable, xa que existen moitas alternativas que non a incorporan (tanto legais coma ilegais).\nGates considerou que os sistemas de DRM son moi problemáticos e as únicas vítimas parecen ser os compradores lexítimos, que queren mercar os contidos audiovisuais de por vida, e poden perder as pezas mercadas simplemente por cambiar de reprodutor multimedia ou de ordenador, polo que dende Microsoft admiten que están a traballar en desenvolver sistemas máis flexibles que poidan axustarse ás demandas do usuario.\nA frase máis lapidaria de Bill Gates foi sen dúbida cando dixo que \"a xente debería mercar un CD e ripealo\" posto que así a súa música dixital sería legal, e non terían que loitar coas limitacións dos sistemas DRM.","num_words":279,"pyplexity_score":757.8574481716598,"lang":"gl"}
{"id":78,"source":"codigo_cero","source_id":"codigo_cero08","title":"A Comisión Europea financia un consorcio anti-phishing","text":"A Comisión Europea quere combater a práctica do phishing coa axuda de quen –polo menos no plano teórico– máis sabe do tema logo dos propios phisers: as empresas e organizacións especializadas en seguridade e aplicacións.\nAsí o fixo saber estes días unha das firmas representantes deste grupo ou consorcio, Symantec, que vén de recibir fondos da Unión Europea xunto con Fraunhofer-Gesellschaft, Nortel, Katholieke Universiteit (K.U.) Leuven e Tiscali. A achega de cartos vai destinada principalmente á investigación.\nO proxecto, chamado AntiPhish, terá unha duración no tempo de tres anos e o seguinte gran obxectivo: desenvolver tecnoloxías conxuntas para combater as prácticas do fraude en liña (principalmente bancario) e protexer e garantir a seguridade das infraestruturas de comunicacións a nivel mundial realizadas a través do correo electrónico.\nMáis polo miúdo, o proxecto vai orientado a cumprir co obxectivo do Sexto Programa Marco para as Tecnoloxías da Sociedade da Información: achegar as mellores capacidades científicas para crear un marco de seguridade informática a escala mundial. Cómpre sinalar que o proxecto esixe que os socios acheguen unha contribución \"única e esencial\".\nOs traballos de investigación coordinaranse dende o Instituto para Análise Intelixente e Sistemas de Información de Fraunhofer-Gesellschaft, organización dedicada ás investigaciones aplicadas en Europa e situada en St. Augustin, Alemaña.","num_words":224,"pyplexity_score":875.2714761139773,"lang":"gl"}
{"id":111,"source":"codigo_cero","source_id":"codigo_cero09","title":"O CESGA e a UDC colaboran nun proxecto tecnolóxico para mellorar a calidade de vida dos discapacitados dende os seus fogares","text":"Afondar nas posibilidades das novas tecnoloxías da información como instrumentos para a mellora da calidade de vida das persoas con discapacidades. Este é un dos grandes obxectivos dun proxecto recentemente aprobado pola Dirección Xeral de I+D e que conta coa área de e-learning do Centro de Supercomputación de Galicia en labores de coordinación e coa unidade asistencial de trastornos do desenvolvemento da Universidade da Coruña achegando a súa experiencia investigadora.\nA iniciativa ten un nome longo coma poucos mais, en parte grazas a isto, non precisa case de explicacións ulteriores: Estudo e análise do impacto do uso das TIC na atención ás persoas con discapacidade e ás súas familias: calidade de vida e autoxestión. Segundo apunta o CESGA, unha das partes fundamentais do proxecto consiste na creación dun \"entorno virtual de comunicación onde os terapeutas poidan asesorar ás familias de xeito individualizado ben sexa en tempo real ou en diferido e sempre que o precisen, sen necesidade de ter que desprazarse para recibir a axuda dos profesionais\".\nCómpre dicir que será o dito equipo de traballo da UDC o que asuma o labor de avaliar a situación actual das familias de persoas con diversidade funcional, co fin de implantar logo as novas ferramentas na súa vida cotiá.\nCo fin de completar este último punto, o proxecto inclúe a instalación no eido familiar dun computador multimedia \"de última xeración e de conexión a internet de banda ampla\". Grazas a isto, os fogares contarán cun espazo virtual privado onde os participantes na iniciativa poderán establecer comunicación con quen desexen e recibir formación profesional.\nSegundo engade a área de e-learning do CESGA, o programa vai durar tres anos. Deste prazo de tempo, arredor de 12 meses destinaranse a (por así dicilo) incidir no miolo do proxecto: mellorar a calidade de vida das persoas con diversidade funcional través do emprego directo das novas tecnoloxías e no eido das súas propias familias.","num_words":338,"pyplexity_score":464.87013254050595,"lang":"gl"}
{"id":183,"source":"codigo_cero","source_id":"codigo_cero10","title":"A ONU convoca a 120 países para buscar respostas ó problema crecente dos residuos tecnolóxicos","text":"O móbil de hoxe, que tantas satisfaccións e desgustos nos trae na vida cotiá, é lixo do mañá, e non un tipo de lixo calquera, senón que constitúe material contaminante de alto risco. E nós preguntámonos: que vai pasar con todos eses teléfonos que tan rápido se renovan, que tan cedo caducan, cando finalmente os fabricantes e as operadoras nos convenzan a todos xuntos de que é vital que merquemos un terminal novo? Que vai acontecer nos países do terceiro mundo, ós que coa escusa se facer doazóns tecnolóxicas lles facemos chegar todo o que nos sobra: computadores vellos, televisións de tubos, portátiles obsoletos? Non será que estamos de verdade a piques de substituír un lixo por outro de máis categoría pero igual ou máis tóxico?\nTratar sobre estes asuntos na procura de solucións é o obxectivo do encontro que están a manter esta semana 120 países do mundo en Kenya, convocados pola Organización das Nazóns Unidas (ONU), entidade que vén de achegar o seguinte dato arrepiante: só en Estados Unidos, tíranse ó lixo cada ano entre 14 e 20 millóns de computadores cada ano.\nGran parte das discusións entre os países xirarán arredor desta pregunta: que facer con as preto de 50 millóns de toneladas tecnolóxicas xeradas cada ano no mundo, sendo unha boa parte delas enviadas paseniño pero sen pausa ós países en desenvolvemento?\nAdemais, ó longo destes días vaise facer fincapé na cuestión dos supostos beneficios dos envíos de tecnolóxica de segunda man ós países pobres, feito que para moitos analistas está a levar consigo máis problemas ca vantaxes, sobre todo no que se refire á xestión posterior dos e-residuos, que acaban na meirande parte dos casos sendo pasto do lume en enormes moreas de lixo de toda índole ás portas das cidades, ceibando fumes tóxicos ricos en metais pesados, como mercurio ou bario.\nPolo momento, sábese que nas reunións entre os países barallaranse diferentes propostas ós fabricantes de tecnoloxía, co fin de procurar unha meirande responsabilidade por parte destes, dende que se desenvolven os produtos até o intre da súa morte.","num_words":360,"pyplexity_score":1093.3244049268108,"lang":"gl"}
{"id":7196,"source":"praza_gal","source_id":"praza_gal01","title":"AGE e BNG piden a creación dunha comisión de investigación","text":"AGE e BNG piden a creación dunha comisión de investigación, unha petición asinada conxuntamente polas dúas formacións, que na exposición de motivos sinalan que \"os poderes públicos quedan especialmente obrigados a investigar as causas e depurar as responsabilidades de todo tipo ás que houbera lugar\" e que \"o acontecido, desgraciadamente, non ten volta atrás, pero é unha obriga legal, ética e de compromiso público que por parte das institucións se proceda a realizar todas cantas medidas, actividades e actuacións poidan contribuír a evitar que accidentes desta natureza se poidan reproducir no futuro\".\nArgumentan que \"os datos que se van coñecendo amosan claramente as deficiencias das medidas activas e pasivas de seguridade e control das mesmas, así como do propio deseño da rede e das súas condicións materiais e técnicas (plataforma, vehículos, medidas de seguridade, etc)\" e apuntan que este \"labor investigador é plenamente compatible coa que poidan e deban desenvolver tanto a administración ferroviaria (ADIF-Renfe) como a que sexa obxecto do procedemento penal en curso\".\nAGE acusa o presidente da Xunta, Alberto Núñez Feijoo, de \"estafar unha vez máis á cidadanía galega dando gato por lebre ao anunciar e publicitar que Galicia xa tiña AVE cando agora a realidade demostra que non é tal xa que nin o ancho da vía nin os trens nin as medidas de seguridade son os propios da alta velocidade\". Os deputados de Alternativa Galega de Esquerda mantiveron un encontro esta mañá cos representantes dos sindicatos ferroviarios, no que se destacou \"a urxente necesidade de instalar medidas de seguridade de xeito inmediato para evitar este tipo de accidentes\". Os propios representantes sindicais coincidiron en sinalar a necesidade de esclarecer o acontecido e deixar as especulacións a un lado, xa que \"cos datos que se teñen ata o momento todo o que se hai son especulacións\".\nO BNG quere que Alberto Núñez Feijoo compareza na Cámara para dar explicacións e tamén demanda a comparecencia no Parlamento de Samuel Juárez, delegado do Goberno en Galicia. O BNG tamén rexistrou unha interpelación ao Presidente da Xunta sobre as actuacións que levará a cabo o Goberno para garantir as condicións de seguridade nos trens que circulan por Galicia e impulsar a normalización da rede ferroviaria galega, sinalando que \"son palmarias as deficiencias vinculadas cos sistemas de seguridade que están operativos nestes momentos no sistema ferroviario galego\". Na interpelación, o BNG denuncia que o sistema ERTMS non estea instalado ou a \"perigosidade\" da curva na que tivo lugar o accidente.","num_words":453,"pyplexity_score":499.5590731423042,"lang":"gl"}
{"id":29226,"source":"praza_gal","source_id":"praza_gal02","title":"O Sergas rexistra 135 positivos por coronavirus en Galicia, tres altas e un falecemento","text":"Os casos positivos confirmados de infección por coronavirus volveron incrementarse este sábado, aínda que a un ritmo inferior que na xornada anterior. Os datos divulgados polo Servizo Galego de Saúde no mediodía deste 14 de marzo indican que xa foron rexistrados 135 casos. As altas por recuperación seguen sendo tres e produciuse un primeiro falecemento, dunha muller nonaxenaria con outras patoloxías e que chegara dende fóra de Galicia. A maior parte das persoas que deron positivo por coronavirus en Galicia ata o momento están a ser atendidas na súa casa, un total de 115 un caso. Unicamente 7 precisan de atención en unidades de coidados intensivos (UCI) e outras 31 persoas son atendidas en unidades ordinarias de hospitalización. \nFalecida unha muller de 92 anos. Sempre segundo a información fornecida polo Sergas, a muller cuxo falecemento foi confirmado este sábado dera positivo por coronavirus, pero tamén padecía \"múltiples\" patoloxías previas e estaba ingresada no hospital privado-concertado vigués Povisa. \"Tratábase dun caso importado\", confirma a Xunta.\nSanidade insiste en \"evitar as grandes concentracións\" e, cando saian, maiores e infancia estean en espazos abertosEstas son as cifras da expansión dunha doenza na que a clave é frear o ritmo dos contaxios. Precisamente por iso, vén reiterando Sanidade, \"é importante o illamento social\", contribuíndo así a cidadanía a frear o incremento de casos na medida do posible ata acadar o pico de contaxios que, segundo calcula o Sergas, chegaría \"na primeira ou segunda semana de abril\", sinala Jesús Vázquez Almuíña. Neste sentido, o conselleiro subliña que ese illamento non implica un peche \"total\", pero \"si é moi importante tratar de evitar as grandes concentracións\". Así, exemplifica, \"non significa que as persoas maiores estean sen saír, pero si que saian a espazos abertos e con poucas persoas\". No que atinxe á infancia, \"os espazos abertos son prioritarios: mellor un parque que un centro comercial e mellor un parque con poucos nenos que con moitos\".\nEstas accións individuais, subliña, axudan a \"conseguir un bo illamento\" co que \"poderemos facer que a curva da epidemia sexa máis progresiva\" para garantir a asistencia sanitaria ás persoas que si a precisan . Entre apelacións á \"tranquilidade\" da poboación, Sanidade lembra que \"en caso de que haxa síntomas\", a instrución é \"quedar na casa e procurar ter tratamentos habituais, con antitérmicos e medidas hixiénicas\", así como \"airear moito os cuartos\". A actual fase, advirte Sanidade, é \"fundamental\" para \"determinar\" o desenvolvemento da epidemia. \nO Servizo Galego de saúde ten abertas tres canles oficiais de información sobre o coronavirus. Dende este venres, está aberto o sitio web coronavirus.sergas.gal, ao que se pode acudir para obter información xeral ou sobre sintomatoloxía leve. Por teléfono, o número de información é o 900 400 116, se ben estanse a producir problemas pola alta afluencia de chamadas e Sanidade pide usalo con \"responsabilidade\". Ao 061 cómpre recorrer unicamente en caso de emerxencia.","num_words":530,"pyplexity_score":435.15204765479115,"lang":"gl"}
{"id":26,"source":"praza_gal","source_id":"praza_gal03","title":"Lonxe do obxectivo","text":"O PIB per capita dos galegos está aínda a dez puntos do obxectivo final marcado na axenda do Plan 2010-2014. O punto de converxencia ao que aspira o Goberno galego está máis lonxe que en 2009 a causa da crise económica. A economía dos fogares, moi resentida polo desemprego e a desconfianza na recuperación do sistema, tamén padeceu un claro retroceso na media estatal. Máis aínda se se ten en conta que a economía galega pechará 2011 en recesión económica segundo as propias previsións da Xunta. Tampouco son bos os datos relativos á produtividade. Segundo o IGE a taxa está outros seis puntos por debaixo da media estatal tras unha lixeira caída dunha décima rexistrada no exercicio 2010. \nO gasto en I+D, do 2% do PIB no conxunto dos países europeos, non chega en Galicia a un 1%. Está no 0,96% tras dous exercicios consecutivos de estancamento, que coinciden coa chegada de Feijóo a Monte Pío. A media estatal está tamén por debaixo da UE, no 1,39%. Galicia é, non obstante, un claro referente en materia de competitividade exterior. A media da comunidade está por riba dos cen puntos, e dous puntos porcentuais dos datos computables do conxunto do Estado.","num_words":203,"pyplexity_score":542.4203419696883,"lang":"gl"}
{"id":58,"source":"praza_gal","source_id":"praza_gal04","title":"As eólicas galegas terán que conformarse con pequenos parques singulares","text":"O decreto do Goberno aprobado o pasado venres, que suprime sine die as primas para as novas instalacións de enerxía renovable, é \"a fin\" do concurso eólico da Xunta de Galicia. Dura sentenza e \"realidade inapelable\" que \"debe asumir\" o conselleiro de Economía e Industria, Javier Guerra. Isto é o que pensan fontes do sector consultadas por Praza que, en calquera caso, non se amosaron sorprendidas pola decisión do Ministerio de Industria, Enerxía e Turismo. \"É algo que xa se lle pedira a Miguel Sebastián\", indican. \"E xa está feito\". A escenificación dun plan eólico que pretendía canalizar unha inversión de máis de 3.500 millóns de euros queda sen data de estrea. O pano da cuarta parede, de confirmarse as estimacións empresariais, non vai volver a abrirse.\nA reforma lexislativa é o primeiro Real Decreto Lei de 2012. A norma cancela calquera viabilidade dos novos parques eólicos nun escenario de nulo financiamento bancario. \"As grandes eléctricas xa sabían que isto ía pasar\", opina José Antonio Diéguez, responsable da asociación Ventonoso. Diéguez apunta tamén a outras \"pistas\" como o feito de que fondos de capital risco xaponeses e norteamericanos se teñan retirado de inversións vinculadas ao sector eólico durante todo o ano pasado. De feito o ministro alemán de Economía, o liberal Philipp Rösler, apostou o pasado día 18 que calquera incentivo ás renovables tiñan que ser retiradas. Con todo, \"as grandes eléctricas non van ter problema\", condena Diéguez.\nSegundo as fontes consultadas, Galicia é a comunidade máis afectada pola supresión das primas á enerxía renovable. Durante o ano 2011 instaláronse en Galicia cero megavatios eólicos, moi lonxe do 119 que se puxeron en marcha en, por exemplo, 2009. \"As pequenas eólicas xa quixeron apurar a Sebastián a reformar o regulamento\" porque \"sabían que co PP no Goberno ía ser peor\". O caso é que, calquera que fose o plan industrial a poñer en marcha, a inviabilidade predomina sobre calquera postura optimista que se queira poñer sobre a mesa. \"Este decreto impón o control absoluto das eléctricas no mercado eólico\", refrendan as mesmas fontes. As grandes compañías poden subsistir sen primas porque, entre outras cousas, o decreto non é retroactivo.","num_words":428,"pyplexity_score":748.2057503313915,"lang":"gl"}
{"id":170,"source":"praza_gal","source_id":"praza_gal05","title":"A dirección do BNG accede a non repartir as áreas da Executiva ata a asemblea 'irmandiña'","text":"O BNG pendente do Encontro Irmandiño. Tras a primeira xuntanza da Executiva Nacional elixida na Asemblea Nacional do Bloque, un día despois do cónclave, o segundo encontro semellaba ter un carácter decisivo para o futuro da formación, dado que o reparto de secretarías permitiría visualizar se todos os postos de decisión eran asumidos por membros da Alternativa pola Unidade ou se, polo contrario, tamén accedían a eles representantes de Máis Galiza e mais do Encontro Irmandiño (EI). Pero esta distribución terá que esperar cando menos unha semana máis, por, precisamente, petición do partido que encabeza Xosé Manuel Beiras.\nSegundo informou o propio servizo de comunicación do BNG, os 'irmandiños' pediron \"expresamente\" que a asignación de responsabilidades non se producise ata despois da súa Asemblea Nacional, que se celebrará o vindeiro domingo. Fontes desta formación consultadas por Praza Pública sinalan que esta solicitude xustifícase en que o EI \"non estará en condicións de asumir ningunha responsabilidade\" orgánica. Non en van convocan a súa asemblea como \"unha reflexión seria sobre a situación resultante e sobre o camiño a tomar\" ou, o que é o mesmo, como o momento de decidir se continúan ou non integrados no BNG.\nAsí as cousas, as responsabilidades da Executiva nacionalista quedan \"interinamente\" a cargo dos membros da actual dirección que xa estaban na anterior. Mentres, os postos vacantes son asumidos provisoriamente polo portavoz nacional, Guillerme Vázquez, á espera de que nun vindeiro encontro, xa despois da asemblea 'irmandiña', se poidan distribuír.\nCo reparto de secretarías adiado o único que seguiu o guión máis ou menos previsto de antemán foi a remuda na portavocía parlamentaria, que será exercida por Ana Pontón en substitución de Carlos Aymerich. Aínda que os estatutos aprobados na Asemblea Nacional estipulan a incompatibilidade entre o liderado dunha corrente interna e o exercicio dunha portavocía nunha institución -suposto no que se atopa Aymerich-, diversas fontes nacionalistas coinciden en sinalar que este non é un principio retroactivo. Por este motivo, dende a ApU non se puxeron impedimentos en que o tamén líder de Máis Galiza continuase exercendo o cargo, se ben Aymerich decidiu renunciar.\nNeste contexto, o ata agora voceiro, que seguirá no Parlamento exercendo, entre outras, a portavocía da área económica, agradece \"que os compañeiros da Executiva me pedisen que continuase\", pero coida que a renuncia \"é a decisión máis coherente coa Asemblea Nacional e coa aposta que fixen nela\". Deste xeito, a dirección nacionalista decidiu que Pontón, ata agora vicevoceira, se poña á fronte do grupo parlamentario, converténdose na primeira muller que exerce esta función na Cámara galega. Na mesma votación -na que, segundo puido saber Praza Pública, o EI se abstivo-, Ana Luisa Bouza, de Máis Galiza, foi elixida vicevoceira, cargo que aceptou animada por membros da súa corrente despois de, segundo fontes nacionalistas, certas reticencias iniciais.\nNeste contexto, dende Máis Galiza subliñan que cómpre \"desligar\" a decisión de Aymerich \"de calquera outra cuestión\" sobre o futuro da corrente, algo que se tratará na súa Asemblea Nacional, o vindeiro 11 de marzo. \"A nosa asemblea non vai ser para decidir se deixamos ou non o BNG\", aseguran, senón \"para dar unha resposta organizada\" sobre cuestións como un \"nacionalismo democrático e máis aberto\". \"O tempo irá dicindo onde realizamos o noso traballo político\", conclúen.","num_words":599,"pyplexity_score":715.2430652468677,"lang":"gl"}
{"id":189,"source":"praza_gal","source_id":"praza_gal06","title":"NGB endurece as medidas traumáticas de emprego cun ERE \"non negociable\"","text":"\"Cada día isto é peor\". Con esta sensación saíron hoxe os sindicatos con representación en Novagalicia Banco despois de que a empresa lles trasladase as novas propostas en materia laboral. A pasada semana NGB formulou un novo plan de viabilidade que ía supoñer o peche de 110 sucursais e o despedimento de entre 600 e 700 traballadores. O argumento do que botaron man os directivos foi que o anterior paquete de medidas de axuste, formulado hai escasos meses, \"non é válido\". Agora o que xa non serve é ese mesmo plan. Isto é, a nova proposta caducou en menos dunha semana.\nSegundo fontes directas da negociación consultadas por Praza Pública, Novagalicia Banco pretende adelgazar o seu cadro de traballadores en ata 775 persoas. Ademais, elevou de 110 a 150 o número de oficinas que é preciso pechar. Segundo os datos da entidade, hai 160 sucursais cunha ratio de explotación negativa. Para levar a cabo esta nova medida de recorte a entidade propón dúas vías, tal e como apuntou a este diario Clodomiro Montero, de CIG Banca. A primeira, un Expediente de Regulación de Emprego (ERE) \"voluntario\" para a totalidade dos traballadores dos que se quere prescindir. Estes despidos serían remunerados con 45 días por ano traballado, indemnización tipo para os despedimentos improcedentes (ata a nova reforma laboral). Iso si, os empregados teñen ata o 31 de marzo para acollerse a este plan. Os que non o acepten, tal e como apuntaron os directivos na reunión deste mediodía en Santiago, terán que aceptar un \"ERE forzoso\". Este expediente rebaixará de 45 a 33 os días de indemnización por ano traballado. Na opinión de Montero, \"o banco está intentanto forzar aos traballadores a que acepten o primeiro\" expediente regulador, \"poñéndolle unha data límite moi próxima\".\nPero as medidas non rematan aí. Novagalicia Banco acometerá un recorte nas nóminas dos traballadores cunha nómina superior aos 25.000 euros ao ano. Os salarios reduciránse entre un 4 e un 20% en base ao nivel de ingresos, aínda que desde a empresa non especificaron os tramos concretos.\nAsemade, os homes e mulleres que traballen na entidade desde antes de 1980 (e teñen un plan de pensións subscrito desde ese período), verán como se equipara o seu plan persoal ao que teñen os empregados de menos antigüidade. \"Isto supón un recorte enorme\". Tamén se eliminarán os salarios extraordinarios, segundo explicou Montero a Praza.\nA intención de Novagalicia Banco \"non é negociar\", xa que a entidade asegura que \"estas medidas son as únicas que garantizan a viabilidade de NGB como proxecto autónomo\". Fontes da negociación aseguran que un dos directivos presentes no encontro aseverou que a alternativa sería \"que chegue Botín e bote a 4.000\", referíndose á entrada do Banco Santander.","num_words":503,"pyplexity_score":472.33103241804366,"lang":"gl"}
{"id":261,"source":"praza_gal","source_id":"praza_gal07","title":"A Xunta e a Universidade de Vigo premian uns investigadores cuestionados por facer plaxio","text":"A Universidade de Vigo parece disposta a obviar os erros cometidos polos seus profesores e alumnos no desempeño do seu labor docente e investigadora aínda que fosen descubertos ao facer plaxio de artigos científicos xa publicados e os máximos responsables admitirán publicamente a acción xustificándoa como unha \"chapuza\".\nTanto o profesor da Facultade de Ciencias do campus de Ourense, Juan Carlos Mejuto, como o investigador e profesor invitado da universidade viguesa, Gonzalo Astray, autores do plaxio ao escribir no Journal Of Chemical and Engineering Data artigos científicos copiados a científicos chineses, foron premiados a finais deste mesmo ano pola Xunta de Galicia e a Universidade. No caso do catedrático Juan Carlos Mejuto, a consellería de Educación e Ordenación Universitaria concedeulle unha bolsa de 112.000 euros como \"recoñecemento ao labor científico desenvolvido na facultade de Ciencias\". O profesor Mejuto é beneficiario xunto a outros dous catedráticos desta axuda pensada para a promoción dos mellores investigadores de Galicia.\nNo caso do alumno de Mejuto, Gonzalo Astray, o recoñecemento ven da propia institución académica ao ser proposto para o premio extraordinario fin de doutoramento. Tal como reflexa unha acta datada o 12 de decembro de 2011, á que tivo acceso Praza Pública, o investigador Astray encabeza unha lista de 9 persoas propostas \"por unanimidade\" para o premio extraordinario de doutoramento.\nO que noutras circunstancias podería ser un procedemento regular dentro da carreira dun docente universitario ou dun investigador alcanza límites pouco xustificables para gran parte da comunidade universitaria galega. Os estudantes, postos en contacto con Praza, denuncian a \"endogamia universitaria\" e a ausencia de igualdade de oportunidades. Chaman a atención sobre como un \"alumno e profesor pillados facendo plaxio poden ser laureados por todas as institucións académicas do país\". Investigadores, que reclaman o seu anonimato como unha fórmula de defensa perante as represalias, sosteñen que \"non hai maior desprestixio para un científico que o descubran apropiándose dunha investigación doutro\".\nO escándalo do plaxio publicado por El País o 20 de maio de 2011, e polo periódico alemán Frankfurter Allgemeine, foi admitido daquela de bo grado polo profesor afectado proclamándose único responsable. Mejuto manifestou \"tratase de malas prácticas e neglixencia porque recoñezo que son un chapuceiro pero non son un tramposo\". Porén a explicación a non lle valeu a revista científica Journal Of Chemical and Engineering Data, que lles impedirá volver a escribir ata que transcorran tres anos.","num_words":430,"pyplexity_score":575.6052894118591,"lang":"gl"}
{"id":326,"source":"praza_gal","source_id":"praza_gal08","title":"Dúas folgas xerais polo \"maior atentado contra os traballadores\" desde os anos 70","text":"A pasada fin de semana, máis de 300.000 persoas, segundo o sindicato CGTP (Confederaçao Geral dos Trabalhadores Portugueses), saíron á rúa en Portugal contra os recortes, a austeridade e incremento do desemprego no país. \"A imensa massa de manifestantes que compareceu ao apelo da CGTP-IN não só condenou veementemente as medidas de austeridade decorrentes do memorando de entendimento com a troika estrangeira (UE, FMI e BCE), que são responsáveis por um retrocesso social e civilizacional sem precedentes depois da Revolução de Abril, como afirmou uma enorme confiança, vontade e determinação de prosseguir o combate pela mudança de política\". Este é un extracto da resolución do CGTP, que vén de convocar unha folga xeral no país para o 22 de marzo. En Galicia tamén hai data para outra folga xeral, convocada en solitario pola Confederación Intersindical Galega (CIG), para o 29 do mesmo mes. A central que dirixe Suso Seixo tamén condena a reforma laboral recentemente aprobada, e compara a perda de dereitos da clase traballadora á que posuía a cidadanía \"antes da Transición\". Dúas regresións, mesma etapa, dúas folgas xerais. A Portugal e a España (Galicia neste caso) os une agora, tamén, unha gran crise social.\nSeixo apuntou, nunha entrevista concedida a Praza Pública, que a razón pola que non puxeran data á folga no momento da súa convocatoria era a de buscar o máximo apoio sindical posible. Non puido ser. O secretario xeral da CIG informou aos medios de que ao longo desta semana mantivo \"reunións con CCOO e UGT para intentar acordar a convocatoria conxunta da folga xeral\". \"Non imos aparecer con dúas datas de folga xeral en Galiza. Se van a aparecer convocando para o mes de abril, maio ou xuño, non nos vale\", sentenciou Seixo. Moi crítico, o líder sindical condenou que tanto CCOO e UGT se manteñan \"na ambigüidade\".\nPara a CIG a reforma laboral é \"o maior ataque que se fixo á clase traballadora desde a transición\" e supón \"cargarse\" o dereito do traballo tal e como estaba concibido até o de agora. \"A normativa pretendía dar amparo á parte máis feble nas relacións laborais, que é a clase traballadora. Con esta reforma laboral dáselle a volta cunha normativa ao servizo do empresariado\", sostivo Seixo.\nA Central Unitaria de Traballadores (CUT) informou tamén este venres da súa \"total adhesión a este chamado [pola convocatoria da CIG] polo que tamén convocaremos como sindicato seguindo as canles da legalidade vixente\".\nCun discurso moi semellante ao da CIG, a CGTP lusa arremete contra o Goberno de Pedro Passos Coelho. \"Os trabalhadores e as trabalhadoras são as principais vítimas das consequências destas políticas, bem sentidas e visíveis no crescimento do desemprego e da precariedade\", inciden. Asemade, o sindicato maioritario en Portugal cre que os recortes postos en marcha aumentan \"a exploração e a degradação das condições de trabalho, a desregulamentação dos horários e eliminação de direitos, a intenção de fazer caducar as convenções colectivas de trabalho e o boicote à contratação colectiva\".","num_words":564,"pyplexity_score":665.3533574731068,"lang":"gl"}
{"id":338,"source":"praza_gal","source_id":"praza_gal09","title":"Dépor e Celta, lanzados cara á Primeira","text":"A fin de semana deportiva remata cun balance positivo para os intereses galegos a comezar polo fútbol de Segunda, do Deportivo da Coruña e o Celta de Vigo mandando á fronte da clasificación da Liga Adelante. Os coruñeses lograron o sábado a súa novena vitoria consecutiva por 2-1 ante o Barça B e son máis líderes. Mentres, os vigueses regresan de Elxe con tres puntos tras gañar 0-2 nun encontro cunha discutida arbitraxe. Na elite futbolística feminina o Olivo de Vigo fixo os deberes ante o Lagunak navarro gañando 3-2.\nNa Segunda B os galegos non fixeron pleno, pero case. O Club Deportivo Lugo segue tamén nas alturas da táboa do grupo primeiro grazas á súa vitoria por 2 goles a 1 ante o Alcalá. Tamén logrou impoñerse o Coruxo na súa visita ao Rayo Vallecano B, neste caso por 0-1. Pola súa banda, o Celta B non pasou do empate sen goles ante o Vecindario e o Montañeiros da Coruña quedou a un gol de sacar algo en limpo no seu duelo contra o líder, o Real Madrid Castilla, que rematou 3-2.\nOnde si houbo pleno galego foi no fútbol sala. O Lobelle de Santiago goleou ao Puertollano na súa casa cun 2-6 e o Azkar Lugo gañou sen problemas no Palacio dos Deportes lugués por 3-0 ao Benicarló. Tamén foron ben as cousas no baloncesto. Co Obradoiro descansando polo parón ligueiro, na Liga Adecco Ouro o Breogán gañoulle 78-87 ao Tarragona Basquet e na Liga Feminina o Celta venceu ante o UNB Obenasa por 73 puntos a 68.\nNo balonmán a sorte foi desigual para os conxuntos de Galicia. Na Asobal, o Academia Octavo caía por 31-27 ante o Maya Sport. Na división de plata, o Frigoríficos do Morrazo logrou a vitoria ante o Adelma Sinfin por 38-23, o Mecalia do Rosal caeu por 27-28 no seu compromiso co Gijón Jovellanos e o Teucro venceu por 28-27 ao Bidasoa.","num_words":354,"pyplexity_score":1066.1416774425707,"lang":"gl"}
{"id":1371,"source":"praza_gal","source_id":"praza_gal10","title":"O 1º de Maio aviva a mobilización contra a reforma laboral","text":"Este primeiro de maio presumíase singular, apenas un mes despois da exitosa folga xeral do 29M e nun contexto de mobilización sindical contra o desemprego, a reforma laboral do Goberno de Rajoy e os recortes nos servizos sociais. E, efectivamente, as manifestacións convocadas polos sindicatos rexistraron cifras de participación máis elevadas que en anos anteriores.\nForon diferentes as mensaxes lanzadas por cada sindicato. CC.OO. e UGT reclamáronlle ao Goberno que abra un proceso de negociación \"para cambiar a fondo\" a reforma, mentres que a CIG chamou a unha folga xeral na primeira quincena de xuño.\nAs centrais sindicais marcharon por separado, CC.OO e UGT por unha banda, e a CIG pola outra, ademais doutras manifestacións convocadas por CUT, CGT ou CNT. E tamén foron diferentes as mensaxes lanzadas nos discursos finais, a cargo dos dirixentes de cada sindicato. CC.OO. e UGT reclamáronlle ao Goberno que abra un proceso de negociación \"para cambiar a fondo\" a reforma, mentres que a CIG chamou a unha folga xeral na primeira quincena de xuño. As manifestacións serviron ademais para chamar a outras mobilizacións sectoriais, coma a manifestación en defensa do naval, convocada para o 12 de maio. Ou a folga convocada o 10 de maio no ensino medio e universitario.\nOs lemas máis coreados nas manifestacións convocadas conxuntamente por CC.OO. e UGT, e os temas centrais dos discursos dos seus secretarios xerais, xiraron ao redor da reforma laboral e o desemprego (\"Máis emprego, menos precariedade\" ou \"Traballo, dereitos, dignidade\") e dos recortes nos servizos sociais (\"Servizos públicos de calidade\", \"Pola igualdade e os dereitos sociais\", \"Máis investimento e menos recortes\" ou \"As políticas sociais e a igualdade son principios e dereitos irrenunciables\"). As marchas de ambos os dous sindicatos xuntaron decenas de milleiros de persoas en toda Galicia (125 mil segundo os convocantes), sendo as máis numerosas as de Vigo (50 mil persoas) e A Coruña (30 mil), cifras rebaixadas á metade pola policía local.\nJosé Antonio Gómez, máximo responsable de UGT en Galicia, advertiu de que se o Goberno \"non rectifica e non abre vías de negociación social\", a mobilización \"vai ser permanente\"\nJosé Antonio Gómez, máximo responsable de UGT en Galicia, fixo unha \"valoración moi positiva\" da resposta cidadá nas manifestacións e advertiu de que se o Goberno \"non rectifica e non abre vías de negociación social\", a mobilización \"vai ser permanente\". \"A desigualdade e situación de emerxencia social é cada vez maior en Galicia, polo que a conflitividade social irá en aumento; a resposta a cada agresión será a mobilización\", engadiu en declaracións a Praza. Mentres, José Manuel Sánchez Aguión, secretario xeral de CC.OO.-Galicia, defendeu que \"hai alternativas para a maioría social\" e denunciou que \"pretenden aproveitar esta crise para desmontar o modelo social\", logo de destacar unha vez máis \"o rexeitamento claro da cidadanía galega ás políticas de dereitas aplicadas polo PP\".\nA CIG, que ao igual que os outros dous sindicatos maioritarios, convocou a súa marcha central na Coruña, reuniu igualmente milleiros de manifestantes nas súas convocatorias; por exemplo, na da cidade herculina a central nacionalista cifrou en dez mil persoas a participación, unha cifra que a policía rebaixou a tres mil. Alí, Suso Seixo anunciou a convocatoria dunha nova folga xeral para a primeira quincena de xuño, anticipándose, como sucedera nos paros do 29 de marzo, á decisión que poidan adoptar CC.OO. e UGT.\nOs lemas máis coreados na marcha da CIG foron \"folga, folga, folga xeral, contra o Goberno e contra o capital\" e \"gaña a patronal co pacto social\"\nRespecto a esa convocatoria de folga e á posibilidade de unión sindical, Suso Seixo foi claro en declaracións a Praza. \"O importante non son as manifestacións conxuntas, senón coincidir na necesidade da folga\", advertiu, ademais de insistir en que \"a unidade sindical non se consegue nas mobilizacións, senón no día a día nos centros de traballo\". \"O importante é ter un mesmo enfoque, ou cando menos semellante, sobre a saída que se lle debe dar á crise, e facer un plantexamento claro de que este modelo económico e social non serve á clase traballadora\", engadiu o secretario xeral da CIG, que cre que \"aparentar unidade nunha manifestación se no día a día non estamos de acordo sería enganar a xente\".\nA resposta dos dous sindicatos estatais tampouco deixou lugar a dúbidas. O líder de UGT-Galicia, José Antonio Gómez, considera \"precipitada\" a convocatoria de folga, xa que, na súa opinión, \"aínda está por xestionar a marabillosa resposta da cidadanía ao último paro\". \"Sen descartar nada, hai outras moitas formas de mobilizarse e o indispensable e necesario sería facelo mediante unha unidade de acción\", reclama, tras criticar a \"contradición\" que ao seu parecer sofre a CIG ao pedir unha folga xeral conxunta e non manifestarse xunto aos outros sindicatos. Sánchez Aguión, líder de CC.OO.-Galicia, coincide no diagnóstico e insiste no \"precipitado\" da convocatoria da central nacionalista.\nA CIG cre que \"a unidade de acción non se consegue nas manifestacións, senón no día a día dos centros de traballo\"\nNa marcha da CIG, co lema Polo emprego digno, non á reforma laboral do PP, criticáronse igualmente os pactos sociais aos que chegaron outros sindicatos, e chamou aos traballadores a \"parar a dereita\". Así mesmo, reclamou \"competencias e soberanía para Galicia\" para \"facer política social\". Os lemas máis coreados foron \"folga, folga, folga xeral, contra o Goberno e contra o capital\" e \"gaña a patronal co pacto social\" nunha marcha que volveu demostrar o crecente poder de convocatoria da CIG na Coruña. \"Nunca foi praza fácil para nós pola fortaleza dos sindicalismo español, pero cada vez temos máis introdución social e cada vez máis traballadores ven na CIG unha forma diferente de facer sindicalismo\", destacou Suso Seixo, secretario xeral da central.\nPara o líder da CIG, a manifestación do Primeiro Maio non será nin moito menos a última nestes tempos. \"Se as políticas non se deteñen a través da presión social, imos cara a unha conflitividade maior que non sabemos onde vai acabar\", advirte, tras insistir en que \"sen mobilización non haberá cambio de políticas\" porque \"quen as aplica estase beneficiando delas\". \"Desde a CIG pretendemos liderar este rexeitamento, tomar a iniciativa e ser a ferramenta da clase traballadora para tirar abaixo as medidas antisociais\", rematou.\nPor outra banda, máis de mil persoas se manifestaron en Vigo convocadas por CUT, CNT, CGT e STEG. De igual xeito, na Coruña varios centos de persoas acudiron á convocatoria conxunta da CGT e da CUT.","num_words":1147,"pyplexity_score":405.90144402139276,"lang":"gl"}
{"id":48188,"source":"galicia_e","source_id":"galicia_e01","title":"Un incendio provocado obriga a desaloxar un edificio de sete plantas en Vigo","text":"Un incendio presuntamente intencionado provocou cuantiosos danos materiais nun edificio da rúa Jenaro de la Fuente e obrigou a evacuar a tres familias que se atopaban no inmoble.\nOs bombeiros recibiron unha chamada de alerta por un lume orixinado nun material de obra situado na beirarrúa, que pertencía aos traballos de construción do aparcadoiro subterráneo. Cando os efectivos se atopaban en camiño, novas chamadas alertaron da magnitude do lume, que afectaba á totalidade da fachada dun edificio situado no número 6 do viario, polo que se mobilizaron todas as unidades de extinción de incendios de Vigo dos dous parques da cidade. En total mobilizáronse cinco vehículos e 22 efectivos do corpo.\nAo lugar dos feitos desprazáronse axentes da Policía Nacional e o Local, que entraron no inmoble en chamas pola porta traseira para alertar aos veciños do sinistro e axudalos no desaloxo. Así, segundo informou o alcalde de Vigo, Abel Caballero, que se desprazou á primeira hora ao lugar do sinistro, \"a calor non permitía o acceso pola parte de adiante\", polo que os dous axentes avisaron en cada un dos pisos e \"evacuaron a dúas familias por unha fiestra da parte de atrás\" e unha terceira baixou polo ascensor ata o garaxe. En total, unhas doce persoas tiveron que saír do inmoble a causa do lume.\nCaballero confirmou que \"afortunadamente non houbo ningún dano persoal\", xa que boa parte do inmoble achábase deshabitado, ao atoparse numerosas persoas de vacacións. Con todo, as ambulancias desprazadas ao lugar deberon atender a un cabo da Policía Local por inhalación de fumes. Segundo indicou o alcalde, os veciños do inmoble foron reacollidos en hoteis da cidade e atópanse ben.\nO lume iniciouse nun material de obra combustible que se atopaba na beirarrúa e ía ser utilizado para o encofrado do aparcadoiro subterráneo que se está construíndo baixo a calzada de Jenaro de la Fuente. O material foi colocado na beirarrúa o xoves e ía ser empregado o luns na obra. As chamas e a calor xerada foi moi intenso, e afectou ás sete plantas do edifico, así como aos baixos. Producíronse rotura de fiestras, tamén en inmobles contiguos e afectaron as habitacións das vivendas exteriores, especialmente ao salón. A pesar da intensidade calórica xerada polos plásticos queimados, as chamas foron extinguidas en 20 minutos, aínda que os efectivos non podían achegarse a menos de oito metros das chamas. En todo caso, os bombeiros estiveron a traballar ata as 14 horas na retirada dos restos de fiestras e outros materiais danados da fachada do edificio, e a rúa permaneceu cortada ao tráfico ata esa hora.\nSegundo indicou o alcalde, a edil de Urbanismo fixo unha primeira valoración dos danos, e sinalou que en principio a estrutura do edificio non sufriu avarías irreversibles, polo que non se contempla a súa demolición. A Policía científica tomou mostras co fin de esclarecer os motivos do incendio, e analiza as imaxes de vídeo rexistradas en locais próximos. En todo caso, a \"hipótese\" que barallan os axentes é que o lume se produciu de xeito intencionado.","num_words":523,"pyplexity_score":478.4362653837235,"lang":"gl"}
{"id":28140,"source":"galicia_e","source_id":"galicia_e02","title":"Axentes da Policía Nacional manifestaranse en Lugo contra a custodia de presos","text":"Axentes da Policía Nacional concentraranse este venres ante a sede da Subdelegación do Goberno en Lugo, a partir das doce do mediodía, para protestar contra a instrución do Ministerio do Interior que obriga aos funcionarios deste corpo a custodiar aos presos nas sedes xudiciais, un traballo que ata agora realizaban os efectivos da Garda Civil.\nEsta protesta foi convocada polo Sindicato Unificado de Policía (S.U.P), cuxo secretario provincial, Diego Fernández, teme que a decisión do Ministerio do Interior deixe \"moitos días\" á cidade de Lugo \"sen presenza policial\", dado que esta orde non contempla unha modificación do \"catálogo de postos de traballo\" e, polo tanto, haberá que retirar \"efectivos das patrullas de Seguridade Cidadá\" para que desempeñen as súas novas funcións nas sedes xudiciais.\nDiego Fernández recorda que a custodia de presos nas sedes xudiciais era, polo menos ata agora, unha función desempeñada pola Garda Civil, cuxos efectivos seguirán encargándose de trasladar aos reclusos desde os centros penais. Por iso, opina que esta orde do Ministerio non ten demasiado sentido, dado que os gardas deixarán aos presos que trasladan na sede xudicial, onde os policías se farán cargo da súa custodia, e quedarán esperando fose a que terminen os xuízos ou as comparecencias, para reintegralos aos centros penais.","num_words":220,"pyplexity_score":624.9434707765363,"lang":"gl"}
{"id":3423,"source":"galicia_e","source_id":"galicia_e03","title":"A xuízo 11 anos despois a morte de dous deportistas lucenses no río Mandeo","text":"As familias dos dous excursionistas lucenses que perderon a vida durante un descenso a pé polos canóns do río Mandeo, na provincia da Coruña, tiveron que esperar once anos para que se imparta xustiza. A vista de faltas polo caso celébrase este mércores no xulgado de instrución número dous de Betanzos. No verán de 1999 a auga arrastrou a estes dous veciños de Lugo e aos seus trece acompañantes, despois de que o persoal da minicentral hidroeléctrica que explota a canle abrise as comportas da presa.\nOs avogados das familias dos falecidos acusan dunha falta de imprudencia grave ao monitor dunha empresa especializada en deportes de aventura, que dirixía ao grupo de excursionistas, e ao representante legal da eléctrica que explota a canle, Navarro Generación —antes Minicentral MN—. Solicitan para ambos unha multa, cuxa contía se determinará durante o xuízo.\nAdemais, como responsabilidade civil, os letrados reclámanlles a estas dúas empresas, xunto a Unión Fenosa, concesionaria que arrendou a explotación hidroeléctrica, e ao centro deportivo que organizou a excursión, que indemnicen conxuntamente ás familias con polo menos 300.000 euros, máis intereses de demora. Importe, tamén por concretar, que terían que asumir as compañías aseguradoras das demandadas, de ser condenadas.\nA celebración deste xuízo suspendeuse en catro ocasións. As defensas dos acusados presentaron tres recursos de apelación ante a Audiencia Provincial da Coruña, coa pretensión de que se arquivase o caso, e unha recusación da xuíza que o instruíu. Miguel López, que é o avogado dos pais dun dos falecidos, Juan Carlos González Pena, cualificou como \"desproporcionada\" esta demora, que atribuíu a que \"as partes implicadas atrasárono a conciencia con recursos\" e \"non por unha dilación indebida do xulgado\". O letrado Juan Díaz Bernárdez, que defende os intereses da familia do outro falecido, Luís Manuel Cabezal Gómez, considera que este atraso de once anos é unha \"barbaridade\", que, á súa entender, débese non só á presentación dos recursos, senón tamén \" lentitude do xulgado\" durante a tramitación das dilixencias.\nEse fatídico descenso a pé entre os peñascos do río Mandeo, no verán de 1999, foi un cúmulo de despropósitos, a xuízo de ambos os avogados. Miguel López explicou que a Federación Galega de Espeleoloxía, da que era membro o monitor que dirixía o grupo, aconsella que haxa un profesional por cada tres excursionistas e neste caso só un acompañaba aos 15. Agregou que ademais se realizou nunha \"zona de influencia de verteduras hidráulicas\" sen alertar previamente aos participantes. \n\"É unha neglixencia temeraria organizar unha actividade como esta ao pé dunha minicentral\", dixo Juan Díaz, quen indicou que cando se ouviu a solta de augas o monitor, segundo declararon algúns dos excursionistas, \"non lle deu importancia e decidiu continuar\". Non era a primeira vez que ocorría. Un par de anos antes deste tráxico accidente produciuse outro. Un mozo que se estaba bañando no río Mandeo perdeu a vida afogado ao aumentar o caudal, tamén logo dunha apertura de comportas.\nTras a morte dese bañista, segundo asegurou Miguel López, \"a eléctrica, que está a obter un lucro dun ben de dominio público, só colocou carteis coa advertencia 'Atención, subida de caudal'\". O seu homólogo Juan Díaz precisou que a empresa ten \"a obrigación legal de anunciar a solta de augas con sinais acústicos e luminosos\". Este avogado engadiu que esas verteduras se teñen que producir de forma \"paulatina e aquí non se cumpriu\".","num_words":574,"pyplexity_score":802.8456626687141,"lang":"gl"}
{"id":57292,"source":"galicia_e","source_id":"galicia_e04","title":"Pontevedra celebrará o primeiro salón de enoturismo de España","text":"A Casa de Galicia de Madrid presentou este mediodía por segunda vez e de forma oficial o primeiro salón de enoturismo de España, que se celebrará en Pontevedra do 5 ao 8 de decembro. No acto participaron o delegado da Xunta e director da Casa de Galicia en Madrid, José Ramón Ónega, o presidente da Deputación de Pontevedra, Rafael Louzán, o presidente da Mancomunidade Turística 'Terras de Pontevedra' e o alcalde de Pontevedra, Miguel Anxo Fernández Lores, o representante de AICEP Portugal Global, Mateo Fernández, o empresario e socio da adega Casalobos, Manolo Sanchís, e Antonio Fafián, coordinador de Enotur. O encontro, que ten carácter internacional e vocación itinerante, reunirá a adegueiros, operadores turísticos, museos, cidades e rutas do viño, aloxamentos especializados, centros de viñoterapia e fabricantes de produtos relacionados co viño.\nO obxectivo do salón, o primeiro evento realizado en España ao redor da vertente turística do viño, é promocionar a cultura vitivinícola e contará con Portugal como país invitado. Xunto co viño, o salón invitará aos participantes a gozar da gastronomía, así como da música, a arte ou a saúde. \nAdegas como Casalobos, Marqués de Riscal, Rubines Vinum ou Gran Bazán, empresas de enoturismo e turismo gastronómico como Entrevinos, Rutas Meigas, Eventos de Cata ou Rutas de Viño, entre outros; centros de enoturismo como Novavila e A Cidade do Viño, ou chefs como Pepe Solla, de Casa Solla, ou Xosé torres Cannas, de Pepe Vieira, serán algúns dos participantes nestes eventos, ao que tamén acudirán distintos referentes da vida social e económica vinculados ao mundo do viño.\nEn Enotur, o visitante poderá coñecer as últimas tendencias do sector, adquirir artigos de vinoterapia (como xeles, cremas ou velas), penetrarse nunha adega, visitar un museo do viño, descubrir máis de cincuenta cidades do viño de toda España e preto dunha vintena de rutas turísticas co viño como punto de referencia. O deseño do salón virará ao redor dunha gran vinoteca cos mellores caldos de España e Portugal, acompañados de produtos selectos a prezos populares de dous euros. Estará dirixido polo experto e recoñecido chef de Casa Alfredo, que elaborará unha cociña creativa con produtos da zona.\nDentro do salón, haberá unha xornada profesional de tarde-noite dirixida a operadores, axentes ou distribuidores. Así mesmo, celebrarase Vinoart, un espazo artístico no que o viño se converte no eixo de diferentes creacións fotográficas e escultóricas. Diariamente, celebraranse seis catas gratuítas, amateur e abertas ao público en grupos de 20 persoas. Serán impartidas por un prestixioso enólogo local.\nEnotur reunirá a oferta de Centros de Enoturismo de España, nos que todo está impregnado pola cultura do viño. O Salón conta cunhas cabinas que ofrecerán sesións de vinoterapia, como masaxes e outros tratamentos practicados con produtos elaborados a partir da uva de albariño. Outro dos principais atractivos do salón será 'A hora de', na que cada día do salón desenvolverase unha actividade que fusionará o viño e outras disciplinas. Ademais, Enotur acollerá un amplo programa de actividades paralelas, como o XIV Campionato Galego de Catadores e presentacións, así como a da nova Ruta do Viño do Camiño de Santiago.","num_words":524,"pyplexity_score":1202.253280652088,"lang":"gl"}
{"id":18216,"source":"galicia_e","source_id":"galicia_e05","title":"Comeza a construción da rolda este de Lugo que dará servizo ao novo hospital","text":"A conselleira de Política Territorial, María José Caride, puxo hoxe a primeira pedra das obras da rolda este de Lugo, que contará cun investimento de 28 millóns e dará servizo ao novo hospital da cidade, cuxa entrada en funcionamento está prevista para 2009. Caride, que estivo acompañada do alcalde, José López Orozco; do presidente da Deputación, José Ramón Gómez Besteiro; e do subdelegado do Goberno, Jesús Otero; entre outros, anunciou que esta infraestrutura estará lista antes de que estea operativo o novo centro hospitalario. A Xunta investirá 28,2 millóns de euros nesta rolda, de 5,3 quilómetros, que ten características de autovía. \"Esta obra é unha obra fundamental para Lugo e para a provincia\", resumiu Caride, na carpa instalada para este acto simbólico. Caride incidiu en que o tempo de execución desta infraestrutura é de once meses, o que, segundo augurou, permitirá \"dentro dun ano estar aquí pondo en servizo está infraestrutura para que sexa útil para todos os lucenses\".\nDestacou, ademais, outras obras que se acometen na cidade, como o Plan Paraday ou o novo auditorio, cuxo proxecto avanzou que estará finalizado o próximo ano e xa que logo iniciados os traballos en 2009. Así mesmo, engadiu que a súa consellería \"ten executando ou en proxecto investimentos por preto de 50 millóns de euros\" só no Concello de Lugo, ao que sumou a vía de Alta Velocidade que une Nadela, Sarria e Monforte, cuxa conclusión da primeira fase situou para este ano. En canto ao tramo comprendido entre Sarria e Monforte, dixo que se están xa abordando as expropiacións.\nPreviamente, o alcalde envorcouse nos \"agradecementos\" á Xunta, que personalizou no presidente, Emilio Pérez Touriño, e na propia Caride. Desta, resaltou que cada vez que visita a cidade \"trae un pan debaixo do brazo\". \"Co goberno de Touriño, Lugo está na onda, Lugo existe e a Lugo fáiselle xustiza e estase preparando a esta cidade para que no futuro sexa unha cidade e unha provincia totalmente desenvolvida\" salientou. Finalmente, sobre as roldas, comparou a rolda da muralla coa M-1, a segunda rolda sería a M-2 e a rolda este a M-3. Xa para máis adiante deixou o que describiu como M-4 que \"sería ter ao conxunto da cidade rodeada por unha autovía\".","num_words":385,"pyplexity_score":717.8883174232493,"lang":"gl"}
{"id":45795,"source":"galicia_e","source_id":"galicia_e06","title":"Derrúbase a parede dunha aula no colexio 'Insua Bermúdez' de Vilalba, sen causar feridos","text":"Unha das paredes da aula de educación infantil do colexio Insua Bermúdez de Vilalba veuse abaixo cando faltaban poucos minutos para a unha do mediodía deste martes. Os nenos, de entre catro e cinco anos, estaban aínda dentro da aula, pero non houbo que lamentar danos persoais, aínda que os pequenos foron inmediatamente trasladados ao pavillón polideportivo do centro.\nA profesora que impartía clase na aula no momento do derrube, María Guerrero, confirmou en declaracións á Cadea Cope que todos os nenos do curso estaban dentro da estancia cando o muro se veu abaixo. María Guerrero recoñeceu que os cascallos da parede non alcanzaron aos nenos \"por cuestión de segundos\", dado que momentos antes de que se producise o derrubamento, estaban na zona de xogos da aula, próxima ao muro que caeu.\nSó uns minutos antes do accidente, a profesora mandou aos nenos que sentasen nas súas mesas para tomar un pequeno aperitivo. Foi entón cando comezaron a escoitar un \"ruído similar ao dun terremoto\" e viron que un dos armarios se desprazaba coas vibracións. A mestra afastou máis aos nenos do muro, momentos antes de que a parede viñese abaixo. Ademais, explicou que no momento do accidente había na aula 22 nenos, a maioría de catro anos de idade.\nO delegado provincial da Consellería de Educación, Luís Álvarez, aclarou que a parede se derrubou cando os operarios que traballan na reforma do edificio estaban a botar formigón nunha escaleira de urxencias pegada á parte exterior do colexio. Por causas que aínda se descoñecen, a estrutura non aguantou a presión e unha parte do muro veuse abaixo, deixando un buraco de 9 metros cadrados. Segundo o delegado de Educación, a construción desta nova escaleira de urxencias –que substitúe á antiga, de ferro- forma parte dun importante plan de obras para mellorar a accesibilidade e a seguridade do centro, dotado con máis de 600.000 euros de orzamento.\nAínda que recoñeceu que algúns pais se queixaron polo feito de que os traballos se estean a realizar cos nenos dentro do recinto educativo, Álvarez recordou que estas melloras teñen un prazo de execución de 6 meses, polo que sería \"imposible executalas sen que coincidisen co período lectivo\". Ademais, confirmou que a Consellería de Educación decidiu suspender durante tres días as clases na aula de infantil do colexio (ata o lúns), para facilitar a execución das tarefas de rebo, que xa comezaron esta mesma tarde, e a reconstrución da parede que se derrubou pola mañá.","num_words":431,"pyplexity_score":644.7595455675388,"lang":"gl"}
{"id":7356,"source":"galicia_e","source_id":"galicia_e07","title":"O subdelegado do Goberno en Lugo dimite polo caso das multas","text":"O subdelegado do Goberno en Lugo, Jesús Otero, presentou na mañá deste venres a súa dimisión, de forma voluntaria, ante o Ministerio de Administracións Públicas (M.A.P), por mor da investigación iniciada polo xulgado número 3 de Lugo para esclarecer presuntas irregularidades na tramitación de multas na Xefatura Provincial de Tráfico. Fontes da contorna do subdelegado aseguraron a AGN que Otero \"está tranquilo\" e desexando que todo se aclare canto antes\". Nun comunicado remitido pola Delegación do Goberno en Galicia, sublíñase que toma esta decisión, precisamente, \"coa vontade de continuar colaborando coas instancias xudiciais nesta investigación, a fin de aclarar todas as circunstancias derivadas das dilixencias\" abertas polo citado xulgado.\nEn calquera caso, fontes consultadas por AGN confirmaron que a imputación de Otero nesta investigación xudicial non está relacionada co caso da trama que supostamente operaba na Xefatura Provincial de Tráfico de Lugo para sacar multas a cambio de diñeiro. Eses mesmos informadores aclararon que as investigacións están a seguir dúas liñas de traballo. Por unha banda, céntranse na suposta trama organizada para retirar multas a cambio de beneficios económicos, pola que xa foron detidas tres persoas e, por outra, a que afectaría a Otero e ao xefe provincial de Tráfico, Xulio González, as pescudas tratan de determinar se algunha sanción puido ser retirada a modo de favor. Xulio González cesou hai uns días nun cargo que ocupaba desde 2005. Jesús Otero era subdelegado do Goberno en Lugo desde xullo de 2004.","num_words":252,"pyplexity_score":579.3740917874283,"lang":"gl"}
{"id":137,"source":"galicia_e","source_id":"galicia_e08","title":"O BNG presenta unha proposición de lei para modificar a Lei de Costas","text":"Os deputados do BNG no Congreso, Olaia Fernández Davila e Francisco Jorquera, acaban de presentar unha Proposición de Lei para que se modifique a Lei Estatal de Costas e \"terminar desta forma coa inseguridade xurídica na que se atopan varios núcleos de poboación en Galicia\".\nA Lei 22/1888 de Costas establece unha servidume de protección de dominio público marítimo terrestre de 20 metros para o chan cualificado como urbano antes da entrada en vigor desta, mentres que para o resto do territorio a servidume de protección será de 100 metros. Os deputados do BNG recorda que en Galicia \"a aplicación da Lei de Costas suscita unha problemática derivada da existencia de numerosos municipios que contan con asentamentos de poboación tradicionais\", estes núcleos cren os nacionalistas que a entrada en vigor da Lei de Costas deixounos afectados pola servidume de 100 metros en lugar dos 20 metros que fixa a lei para os chans urbanos debido a que están cualificados na Normativa de Planeamento Municipal como chan non urbanizable, a pesar de reunir os requisitos para ser cualificados como chan urbano\". Os parlamentarios nacionalistas pon como exemplos os núcleos situados nos concellos de Marín, Illa de Arousa, Ribeira, Moaña, Redondela, Pobra do Caramiñal ou Malpica.\nAnte esta situación, recordan que a Xunta de Galicia, en uso das súas competencias que ten atribuídas polo artigo 27.3 do Estatuto de Autonomía, que lle atribúe competencias exclusivas en ordenación do territorio e do litoral, urbanismo e vivenda, aprobou unha modificación da Lei Autonómica 9/2002, de Ordenación Urbanística e de Protección do Medio Rural de Galicia, conforme á redacción da Disposición Adicional Segunda dá Lei Autonómica 18/2008 de Vivenda de Galicia. \"Esta disposición –destacan- establece unha saída legal para os núcleos preexistentes de carácter tradicional afectados por un erro na clasificación urbanística da normativa de achaiadura municipal, equiparando os devanditos núcleos rurais aos núcleos urbanos, reducindo a servidume de protección do dominio público marítimo terrestre de 100 metros a 20\".\nFrancisco Jorquera e Olaia Fernández Davila destacan que \"ese cambio normativo foi aprobado co máis alto consenso parlamentario e social en Galicia, xa que proporciona unha resposta idónea á grave problemática dun dos aspectos característicos da súa realidade urbanística costeira e que está a ocasionar unha importante inseguridade xurídica a moitas familias galegas\".","num_words":394,"pyplexity_score":737.942764806081,"lang":"gl"}
{"id":52799,"source":"galicia_e","source_id":"galicia_e09","title":"Galicia recibirá 111,71 millóns menos do Estado en 2010","text":"O investimento do Estado, que agrupa as partidas dos organismos autónomos, a Seguridade Social, as axencias estatais e outros organismos públicos, descenderá en 2010 en Galicia un 5,28 por cento, xa que pasará de recibir 2.116,43 millóns de euros orzados en 2009 a 2.004,72 millóns de euros. Segundo o proxecto de Orzamentos Xerais do Estado (PGE) presentado este martes, os investimentos estatais en 2010 cifraranse en 23.652,61 millóns de euros, un 5,45 por cento menos que no exercicio anterior. O texto do proxecto de lei advirte de que a contribución do sector público estatal \"formación de capital\" en cada territorio é máis ampla e recorda que os datos non reflicten, por exemplo, convenios de estradas, transporte urbano, incentivos rexionais ou o tratamento fiscal diferenciado de determinadas comunidades. Por iso, o Executivo precisa que a interpretación da información estatística debe realizarse \"con enorme cautela\".\nO descenso afectará tamén a outras doce comunidades, especialmente a Baleares (-24,61 por cento) e Aragón (-11,42), mentres que aumentará no resto.Ademais dos descensos de Baleares e Aragón, o investimento estatal cae máis na Comunidade Valenciana (-9,27%), Asturias (-9,21), Cantabria (-8,24), Murcia (-8,21), Madrid (-5,84) e Andalucía (-5,81), todas elas con baixadas por encima da media nacional, ademais da cidade autónoma de Melilla con -32,41 por cento. Pola contra, os investimentos do Estado aumentarán na Rioxa (15,53%), Estremadura (6,19), Navarra (1,93) e País Vasco (0,89), ademais de Ceuta con 27,32 por cento.\nO total do investimento territorializado obtense de sumar o orzamento estimativo das partidas de Portos, AENA, Adif e Sociedade Estatal de Infraestruturas de Transporte Terrestre, e outras entidades ao orzamento limitativo (Estado, Organismos Autónomos, Seguridade Social, e outros organismos públicos). O financiamento autonómico complétase co Fondo de Suficiencia, que se trata dun fondo adicional que compensa a necesidade das comunidades logo das transferencias que lles corresponden polos impostos cedidos. Galicia, dentro desta asiganción, percibirá do Fondo de Suficiencia 3.279,94 millóns, un 10, 96% do total, situándose como a segunda Comunidade Autónoma á que máis diñeiro se destina, por detrás de Andalucía, que leva 8.248,10 millóns, un 27, 55%.\nO proxecto de Lei de Orzamentos recolle as entregas a conta para 2010 do Fondo de Suficiencia previsto das comunidades de réxime común salvo Baleares e Madrid. Estas comunidades, do mesmo xeito que no exercicio anterior deberán devolver 333,37 millóns de euros (173,43 millóns no caso de Baleares e 159,94 millóns en Madrid). O importe previsto nos PGE consolidados (Estado, Organismos Autónomos, Seguridade Social, Axencias Estatais e outros Organismos públicos) para 2010 en concepto de transferencias, correntes e de capital, ás administracións territoriais ascenderá a 71.393,3 millóns de euros, o que supón un crecemento do 11,7 por cento respecto de 2009. O 75,1 por cento do total corresponde a transferencias ás comunidades autónomas, mentres que o 24,9 por cento ás entidades locais. Segundo o proxecto de PGE, as transferencias ás comunidades crecen debido en gran medida á inxección de recursos adicionais derivada do anticipo a conta do novo sistema de financiamento. En canto ás entidades locais, as dotacións previstas para 2010 aumentan debido á achega ao Fondo Estatal para o Emprego e a Sustentabilidade Local.","num_words":559,"pyplexity_score":1276.6522995183934,"lang":"gl"}
{"id":53021,"source":"galicia_e","source_id":"galicia_e10","title":"A Audiencia anula a fianza de 30.000 euros ao xinecólogo do caso Carioca","text":"A instrución do caso Carioca, que investiga a suposta relación dunha rede de prostitución en Lugo con axentes da autoridade, recibiu o mércores un novo pau en forma de auto da Audiencia Provincial. Ésta optou por anular a orde de prisión provisional con fianza de 30.000 euros que a xuíza Pilar de Lara había imposto ao xinecólogo implicado no caso, ao que acusa de dous delitos de indución ao aborto. \nA xuíza detivo nun primeiro momento, a finais do ano pasado, a este xinecólogo tras a declaración dunha das prostitutas que traballaban en Queens, que asegurou que fora obrigada a abortar. A instrutora enviou directamente a prisión ao médico, ao considerar que se trataba dun aborto non consentido. Con todo, a avogada do acusado, Iliana do Cal, recorreu á Audiencia, que acordou a súa saída de Bonxe, onde permaneceu varias semanas. Pouco despois, a principios de febreiro, o xinecólogo foi detido de novo, acusado por outra prostituta de haberlle practicado un aborto. Nesta ocasión, e tras unha confusa situación na que o médico tivo que ser trasladado a Urxencias ante o risco dun infarto en plena declaración, a xuíza ditou de nova orde de prisión, aínda que en atención á decisión anterior da Audiencia Provincial decidiu porlle unha fianza de 30.000 euros para que puidese eludir o seu ingreso en Bonxe. A avogada recorreu tamén esta fianza, recurso que a Audiencia aceptou nun auto no que incluso deixa entrever que dubida de que o xinecólogo cometa o delito que a maxistrada lle imputa.\noSegundo o devandito auto, \"a declaración da moza pon de manifesto algunhas dúbidas de como chegou a tomar a decisión de consentir o seu aborto\", é dicir, \"a incidencia que sobre a súa opción de abortar puidesen ter\" algúns dos acusados neste caso. \"Pero o que desde logo resulta sumamente dubidoso\", engaden os xuíces da Audiencia, \"de realizarse unha lectura sosegada e desapasionada do testemuño da moza, é que a acción do xinecólogo poida ser comprendida nalgún dos supostos do art.144 do Código Penal, isto é que o aborto fose practicado polo facultativo en contra da vontade da muller\". O auto en cuestión, do que é relator Edgar Fernández, recoñece ademais que o médico lle preguntou en varias ocasións pola súa decisión e informoulle de que o aborto que se lle ía a practicar estaba \"á marxe das prescricións normais\".\nA pesar de recordar as supostas malas prácticas médicas e hixiénicas por parte do xinecólogo, a Audiencia anula a fianza de 30.000 euros porque considera que \"non existe ningún risco que conxurar con tal medida\". Aínda vai máis aló ao dar por seguro que \"a presenza do recorrente ante os tribunais está garantida, ante a posible contía das penas, de chegarse a concretar algún tipo penal\", unha afirmación que pode dar a entender que non considera probable que o acusado poida ser condenado polos delitos de aborto non consentido que lle imputa a maxistrada. Este delito carrexa unha pena de catro a oito anos de prisión, mentres que se o aborto foi realizado co consentimento da muller a pena sería dun a tres anos.","num_words":533,"pyplexity_score":523.3329253639635,"lang":"gl"}